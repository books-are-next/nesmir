---
title: Husté zelené ovsy
contentType: prose
---

_Na napřažené sekeře naposled ještě rozkřiklo  
se slunce —_

            _a dole ve vsi rozžal na vteřinu autogen  
            dům po Němcích_

            _až do nizounkých pater._

_Barevný nízký pokoj dokořán,_

_husté zelené ovsy uhýbají krokům do noci  
jako živé tělo._

            _Ježíš si vzdychl.  
            Lotr ne.  
Až zatrnulo._

_Otrne._

_Na židli bez lenochu  
v zahradě sedí obří zvíře tmy,  
tušiti dech_

            _a srst  
            a černý gladiól pohlaví —_

_havarovaný větroň vůně trčí z rozária  
k nebi._

_Usmálo se odmykání.  
Nějaká něžnost,  
            proniczanic,    strach ji nechat žít…_

_„Všecko je na mně, kruci, nabíraný,  
            nakroucený,  
            nakáslý —_

_roztrhej to,    rozstříhej to na mně!“_

_Modrá proti černé,    usmířené sestry._

_Přes silnici,  
v jámě na vápno  
            lopata náhle v zemi vydala zlý  
            zvuk,_

_jako by nabírala bělost._
