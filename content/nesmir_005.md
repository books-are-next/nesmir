---
title: Hluchá místa
contentType: prose
---

            _Obřady zimy  
            čím dál kratší.  
            Koně,  kočí  na  zip —_

            _hosté  jsou  zabaleni  do  houní._

_U všech šťastných náhod půlkruhem ti samí.  
U všech šťastných nehod  
nějací mlsouni._

            _Muž,  
            celý Ježíš,  
            odemyká o samotě dům —_

_v altánku za oknem tesařské nástroje._

_Čtu si to   nevěřící   slovo za slovem.  
I jenom listuju.  
I skáču hluchá místa._

           _Prodavač losů šilhá.  
           A žena bez prsů visí mu  
           kolem krku,   leží mu celou vahou_

           _rudě  květovaná  na  těle,_

_snad se loučí,  
snad se ještě miluje,  
snad spí._

            _Ve velikém klisním oku  
            ohlídla se po té kráse  
            slza._

            _„Prosím vás…_

_ten dům naproti je hotel?“_

_„Ano, pane.  
Bydlel jste už ve všech pokojích.“_
