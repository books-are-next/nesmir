---
title: A darmo
contentType: prose
---

_Dlouhou vsí, dlouhým večerem  
jde žena naboso,    nese si přítmím svůj  
vysoký věk,_

            _hrdě,  
            křehounce jako čajový servis._

_Ano,  
ta věčně prázdná perspektiva aleje!_

_A byly tu úvaly.    Měly strašlivá jména,  
kterých jsme se nebáli:_

            _Zabitej,_

            _Jaktěživej._

_A ledový potok květnatě mluvil.  
A vlásky nerostů byly v lomu pečlivě srovnané,  
načesané.  
A u stropu v krámě svítila čtvrtka krávy  
jako lustr…_

            _v sametu spaly kružidla  
            a hodinky  
            a housle._

_(To jsem ji tenkrát ještě stokrát vyhlížel._

_A darmo.)_

_Teď tu ticho.  
Pár stromů v objetí jako vždycky, když se  
nikdo nedívá,_

            _a měsíc,    bledý, nakasaný  
            jako chryzantéma,_

_nádražní světlo hledí upřeně mým směrem._

_Teď tu půlnoc.  
A číslo po čísle    jak vypínají zvuk i obraz —_

_život náš potmě,    ksmrti sám._
