---
title: Zdrávas
contentType: prose
---

_Z jabka jen bubáček,_

_jezero od krve._

            _Ale veselé rtěnky! A všude křehce ční  
            holčičí lopatky_

            _a všechny holé zdi v okresních pokojích  
            bronzověkytinkovým  
            válečkem…_

_tu a tam v koutě  
špetka cti:_

            _žárovka černá jak bota._

_Klackuje plot.  
Cyklistka s helmou plnou višní —_

            _žár po knoflíčkách slepě rozepíná zem:_

_obscénní kyprá zeleň cpe se, padá  
polnostem  
až k pasu._

_Potyčky lítostí.  
Drahoty uhýbají špásu._

_Vyhlížím bytosti.    Nějaké  
bytosti.  
            Nějakou obyčejnskou krásu._

_Malátná polní mše,_

_při Zdrávas vstalo širé panorama vsí —_

            _planktón vodou rejdí,  
            strýčínkové šmejdi  
rozbírají grunt._

_Něco rašplí,    něco smirkem…  
            Šťastno bylo předpředvčírkem…_

_Od bledých růží,  
od fary  
točí se po všech,    co tu měli být,_

_v kvadrátku korunovanej svatej._
