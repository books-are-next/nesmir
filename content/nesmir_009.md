---
title: Její milost
contentType: prose
---

<section>

1

_Nějaká prudká bolest v povětří,_

</section>

<section>

_strom napřímil se v kůře._

</section>

<section>

_Ale nikdo ani ponětí.     Na nebi,  
na zemi.  
Jen já…_

</section>

<section>

_trochu rozkoš, trochu tíseň řezaly mě křížem  
v očích_

</section>

<section>

_a nádherné řádění záhybů a pohnutek a skvrn  
(slzy hráchy,     žádný štráchy)_

</section>

<section>

_a z vysokánských chórů:_

</section>

<section>

_že jsi na světě!_

</section>

<section>

_že jsi zde na mém světě útle přítomna!  
jen jak hudba  
jen potmě šrám nahým stříbrným nožem!_

</section>

<section>

_Zvěř přestala žrát._

</section>

<section>

_A cosi nad ději,  
nad živobytím,  
co jen kradmo,     na třaslavých špičkách…_

</section>

<section>

_A házel sebou cecík déšť…_

</section>

<section>

_A něčí radost stála v okně letně vyšňořena  
k odjezdu…_

</section>

<section>

_A v keři křidýlko nočního motýla,  
který se na světle zabil._

</section>

<section>

2

_Byla jsi,  
nebylo stání._

</section>

<section>

_Jat sladkým prolhanstvím,  
křiklavým, dlouhým smíchem vstupoval jsem  
do hovorů,      abych dokázal, že žiju._

</section>

<section>

_Městem táh vítr.  
Jakej šel,     takovou potkal.  
Dům „Boží oko“ v Malé Štupartské byl  
od střechy po zem slepý._

</section>

<section>

_Šťastlivo, hrubě z herny rozhýklo se  
chlapectví._

</section>

<section>

_A někde v šancích rozlila se září lampa  
zahrabaná do sněhu  
(ač vrchovaté léto!)_

</section>

<section>

_a celá tichá pošta mezi vodami a pevninou zalknuta divem doslovného znění!_

</section>

<section>

_Z lesů vál černý vzduch.  
Leč nekonec třpytu —  
jediným božím trhnutím  
otevřen náhle západ až na živé maso!_

</section>

<section>

_Rána až ke Hřebči.  
K spatření v dílně pila, pravý úhel,  
linkovací šňůra po otci._

</section>

<section>

_Klečíš v tom ohni,  
hladíš ho po řežavém,     po zlatě a po krvi._

</section>

<section>

_Slzy hráchy,     ohlídla ses od oharků  
po mně:_

</section>

<section>

_„Buší mu srdíčko.“_

</section>

<section>

3

_Do koho jsi to vstala?_

</section>

<section>

_Do koho usínala?_

</section>

<section>

_Žár padl hlavou do bitého skla,  
někdo si teatrálně oprašuje kolena,  
aniž klečel._

</section>

<section>

_A celé modré zahradnictví.  
Nov, teprv tužtičkou,     šmiká ti srpem růže._

</section>

<section>

_Skvost přítomnosti!  
Snad právě určuješ nové světové strany.  
A snad ses jenom z výšky políbila u prsou,_

</section>

<section>

_jak se sám od sebe potichu poltí  
boží dvorec na zip._

</section>

<section>

_Jde k tobě od stájových jeslí do soumraku  
kůň,_

</section>

<section>

_(Středohoří mé… hořem hoříme!)_

</section>

<section>

_A zrovna v tom nejkrásnějším!_

</section>

<section>

4

_Jsi z teskné hlavy_

</section>

<section>

_Na Žalým     na té kalvárii zdejší  
strmí strach o tebe,  
bledý     jak andaluský palác._

</section>

<section>

_Jsi náběr sukně     Jedním tahem sníh  
V koruně srázem stozelenej rámus,  
čajových svíček po vrch strom._

</section>

<section>

_A had i s korunkou šourá se do něčího  
ráje._

</section>

<section>

_A sháňka po lidech jde z pusta do prázdna,  
mají ji za blázna…_

</section>

<section>

_v podzemí školy muži na nářadí._

</section>

<section>

_Bože,     tak chudé divadlo!  
A samá královská role._

</section>

<section>

_Pláň dětsky rozmrkaná v citrónovém světle.  
Něco nám začli hrát,     co nikdo neslyší.  
Mží… Tančís pána.  
Tančím paní._

</section>

<section>

_Jsi moje žádné smilování_

</section>

<section>

_A Bůh tu nejvyšší._

</section>

<section>

_Být! A zas všecko nevědět:  
kde začíná růže, kde zběsilost, kde hřích…  
Jako na začátku._

</section>

<section>

_To se ještě psaly dopisy.  
To si ještě lidi psali, že jsou raněni  
na smrt,_

</section>

<section>

_a mysleli tím lásku._

</section>

<section>

5

_Utíkáš mi._

</section>

<section>

_Utíkám ti.  
Snad z té prosté bázně, že se splaší  
hlavy.  
Že tu nikde konec Staré Boleslavi._

</section>

<section>

_Včelaři vyhlížejí královny._

</section>

<section>

_A někde stranou tušit řadu pokojů, kde se  
každé slovo nevěřícně nese:  
„Polož tu cukřenku!“  
„Samotnýmu nejlíp!“  
„Nikdo se tě neprosil…“_

</section>

<section>

_na jitřní straně, v půli hor  
hranatá hmota mhy jak Maratova vana._

</section>

<section>

_Bodový reflektor se kácí v bazénu —_

</section>

<section>

_slyším tě plakat zlostí:_

</section>

<section>

_že nic tu do nebe.  
jen úzkost o sebe.  
jenom ta hra…     a nic už za ní,  
o co si potmě ještě hrát._

</section>

<section>

_Jsi moje žádné slitování_

</section>

<section>

_Darmo tě okřikám,     otloukám na sto vrat…_

</section>

<section>

_Jen dole v síni,  
v tom kulatém zrcadle  
vyvstane semtam šejdrem něčí dech_

</section>

<section>

_jako korálový ostrov._

</section>

<section>

_Vyvstane, utone,     jak dáno ostrovům._

</section>

<section>

_A nikde živá duše._

</section>
