---
title: Zlatotiskem
contentType: prose
---

<section>

_Jede den na nízkém koni,  
            nohy o zem courá._

</section>

<section>

_Větýrek ve víru.  
Ve škole naproti smet noty z klavíru…_

</section>

<section>

_jediná vzpoura._

</section>

<section>

_Po jezeře letí voda s bílou hřívou.  
            A v parku,  
            lautr sám,_

</section>

<section>

            _fotoaparát na vysokých nohou —_

</section>

<section>

_servírky z bistra v předem roztrhaných  
džínách  
            kňourají, ať jde pryč,  
            že do nich do všech vidí._

</section>

<section>

_Z úžlabin cítit polní lilie.  
Nějaké pohnutí jde šeptem skvělou akustikou  
zálivu,_

</section>

<section>

_v kocábkách malá duše._

</section>

<section>

_Bojí-li se o mě,  
zhasne pámbu v domě:_

</section>

<section>

            _přiměje tu drahnou vodu  
            plakat, smát se bez důvodu,_

</section>

<section>

_opičit se po mně._

</section>

<section>

_Dům plavě popsán benzínovým plamenem.  
A zlatotiskem nebe.  Krasopisně  
sad._

</section>

<section>

_Odmala jsem měl v písmu velké zalíbení:_

</section>

<section>

            _literky,  
            majuskule,   kroucené, kosem,  
            tiskací,_

</section>

<section>

            _matčiny štítné iniciály…  
            I ty za svobodna._

</section>

<section>

_Teď rukou sotva co._

</section>

<section>

_A pořád jsou věci, které přivoláš jen  
mlčením.  
Pro které ještě nemáš abecedu._

</section>
