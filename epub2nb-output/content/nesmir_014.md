---
title: Tajné úspory
contentType: prose
---

<section>

_Nejvíc k večeru…_

</section>

<section>

_V nádraží sebou trhne vlak,  
žlutě se smějou skříplá kola v šínách._

</section>

<section>

            _Na vodě něco drobným písmem,  
            pámbu ví.  
            A modro od havrana._

</section>

<section>

            _A z hrubých rastrů lesa táhle zvedá se  
ten šum,  
ten z nízka, z blízka hrozitánský nádech,  
až sten… až jík…_

</section>

<section>

            _až drze drahocenný výkřik!  
Nikoho!  
Ničí!_

</section>

<section>

_Ale celý o mně._

</section>

<section>

_O tom zlém tušení ponorné skvoucí řeči  
za vším spatřeným.  
            O tom doslýchání,_

</section>

<section>

_o tom hořkém zdání  
            hatmatilky tkání a třtin  
            a vlášení  
            a míz,_

</section>

<section>

_co je potmě jako ryba,  
ale posté skrčmo,  
            poslepu se hýbá, uslintaná,  
            zmuchlaná —_

</section>

<section>

_ta báj,    to napětí  
hmyzího neznáma,  
to bití patama  
v pupenu,  
v poupěti…_

</section>

<section>

_Co hrozí explozí!_

</section>

<section>

_Co zítra vyhodí zahradu do povětří!_

</section>

<section>

_Z obchvatu města slyšet dunění,  
kobylky tikly v mědirytu slunce._

</section>

<section>

_Pár zámlk,  
pár hltů, mezer,  
            vokálů už vím._

</section>

<section>

            _Mé tajné úspory._

</section>

<section>

_Ale ta smutná pýcha smrdět málem!_

</section>
