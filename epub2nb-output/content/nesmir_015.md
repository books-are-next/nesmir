---
contentType: prose
---

Jako když tiskne

> Jak by ho řezali dva: půlkou obličeje až zářil, půlkou  
> obličeje klel. Dokořán oknem vidět stůl. Seděl  
> mu v čele, starou hlavu vzpříma, v podpaží dvojmo  
> kola potu.  
>                   Hrdličky v platanu, titěrná orchestrace  
> parků. A náhle se muž zvedl, vyvlíkl, svěsil hodiny  
> ze zdi   a vztekle jimi třás, jak by z nich třásl duši…

>             Jeden oheň to město   Strohý Řídký  
>             Z pruhů   Z trní  
>             Na řece parníky o mělkém ponoru  
>             Na šikmém náměstí pár kočích v cylindrech  
>             leje z putny koním pod kopyta  
>             vodu  
>       (Tohle ti přijde draho)

>             Mísa s ovocem Mísa s ovocem, plná bolavého  
>             lesku  
>             Starorůžový dům  
>       (To vstříc    To po dobrém    To po vrch darem na ledovém stole)  
>             A strom sám v zahradě má nízko pod krkem  
>             hedvábnou kravatu  
>             na pruhovaný uzel  
>       (To může přijít draho)

> Chrastilo to, cinkalo to.    A muž byl veliký. A celý  
> červený, jak by ho polil stud.    Jak by ho žena,  
> která k němu někde patřila,    nerada, ráda rukou  
> uhodila přes ústa…

>             Z paláců táhne  
>             Pes na zádech     V okně restaurace jí  
>             někdo rukama — křidýlek plný talíř  
>       (Zahleděn?    Tuplem sláb    Ustrnut?    Tuplem živej)  
>             Tři dny už z topolů  
>             sněží  
>             V ambitech pospolu  
>             kněží  
>       (A něco věčně za očima soch: tucha, světelnost, nápřah?    Slepej…  
>       se vynadívej!)

>             V šaluňku lampa  
>             Slívová hlava stínem na klášterní zdi,  
>             průhledná,  
>             plavá jak měsíční hodiny  
>       (Zlehkomyslnět, bože!    Ten zubatý omrza nárok: být rovnej  
>       být ničí být s ní)  
>             Univerzitní nádvoří prázdné  
>             jen holka nad knihou sahá si náhle  
>             do tmy tváře: prsty snad hledají ten  
>             nejšťastnější výraz  
>       (Nebo tě nevole sní)

> Zle oslněn sám sebou,   tím hrozným neklidem,   stál  
> proti oknu.     I západ skvěle skvěl se jako pes, co si  
> chce kousnout z ohně.  
>                                         Hodiny čistotně, zřetelně tikaly.  
> A jak je kladl na stůl, aby je vyčistil, aby ta závrať  
> nalezla svůj smysl, slyšel své myšlenky: schodiště  
> obraznosti vedlo do nebe, schody paměti domů…

>             Po nebi nad hlavou jdou řecké ostrovy  
>             A drobný, trpělivý před kavárnou déšť:  
>             snad přišel dřív,    snad čeká která z žen  
>             ho poprosí, aby jí svlékl prsten  
>       (Šunt úchvat!    Zvěrsky mlád!    A mluví pravdu jako když tiskne!)

>             Z letního jabka ulizuje roj  
>             Leč strom ani brvou — jak by osvobozen  
>             od těla, jak by nepřikládal životu  
>             nějaký velký význam  
>       (Pravda tu na roky    Lásky tak sotva na dny)  
>             Kovově ostrý prostor náplavek a ramp  
>       (Láska je srdce široký    A pravda nemá žádný)  
>             A skvostně rusý virvál štanglí, starého  
>             železa — na hradbě šrekou karmínový kříž:  
>             UŽ JSEM TĚ OBREČELA!

> Ohlíd se po dešti. A předem utíkal z mokrého náručí.  
> Ohlíd se po sobě: na studeném ložním prádle nezvěstný  
> les vlasů. Ale nikde nablízku už jediný děj, co chtěl  
> být událostí.  
>                        Tak přivřel okno. A zkoušel svou starou  
> simultánní hru se vším, co tvářilo se na věky. Co jako  
> báseň nebo něha nabízelo úplnost…

>             Šeptem dva noční motýli  
>             Šeptem lidová rčení  
>             A všechna vášeň toho dne rozlita  
>             rozmyta    jak tenounké náledí žáru  
>       (Rozhostiti se!    Ale zanevřít    Zanevřít za to na sebe!  
>       A trvat na té zlobě)  
>             K šeru jde álej, držení těla jak sám  
>             Bůh

>       (Klít!    Klít štěstím, že zle rozumět i sobě)

> Nesvítil. Vše co ještě měl, obracel ke zdi, aby neleželo  
> na srdci. Aby vydrželo do rána. Ano:  
>                                                                   Nepřízeň je ta  
> osada kousek od Kutné Hory.    A Naděj ten poplužní  
> dvůr daleko za Třeboní…

>             Něco nití z výbaviček, něco  
>             tlustým drátem  
>             Šňoří se, hihňá se zahradní restaurant —  
>             stěžně jsou nízkého vzrůstu

>             Jachtklub má korále  
>             Smyky blinkrů a tramvají a hvězd jak  
>             letmé komiksy,  kreslené  
>             útlou krví

> To už tu sotva byl. To už zas utíkal. Zbytím. I ústretům.  
> Lhotou Lhůtou. Zasněženou Anglií, ve které nikdy nebyl.  
> A zpíval si,  
>                     vše  
> pozpátku. A tančil s dcerou,     kterou neměl.

>             A starou celnici nese kdo mlhou  
>             jako motor z auta,  
>             zabalený do deky!

>             Stín chodce trumfl kostel!
