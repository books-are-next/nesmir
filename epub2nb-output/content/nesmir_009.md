---
title: Její milost
contentType: prose
---

1

_Nějaká prudká bolest v povětří,_

_strom napřímil se v kůře._

_Ale nikdo ani ponětí.     Na nebi,  
na zemi.  
Jen já…_

_trochu rozkoš, trochu tíseň řezaly mě křížem  
v očích_

_a nádherné řádění záhybů a pohnutek a skvrn  
(slzy hráchy,     žádný štráchy)_

_a z vysokánských chórů:_

_že jsi na světě!_

_že jsi zde na mém světě útle přítomna!  
jen jak hudba  
jen potmě šrám nahým stříbrným nožem!_

_Zvěř přestala žrát._

_A cosi nad ději,  
nad živobytím,  
co jen kradmo,     na třaslavých špičkách…_

_A házel sebou cecík déšť…_

_A něčí radost stála v okně letně vyšňořena  
k odjezdu…_

_A v keři křidýlko nočního motýla,  
který se na světle zabil._

2

_Byla jsi,  
nebylo stání._

_Jat sladkým prolhanstvím,  
křiklavým, dlouhým smíchem vstupoval jsem  
do hovorů,      abych dokázal, že žiju._

_Městem táh vítr.  
Jakej šel,     takovou potkal.  
Dům „Boží oko“ v Malé Štupartské byl  
od střechy po zem slepý._

_Šťastlivo, hrubě z herny rozhýklo se  
chlapectví._

_A někde v šancích rozlila se září lampa  
zahrabaná do sněhu  
(ač vrchovaté léto!)_

_a celá tichá pošta mezi vodami a pevninou zalknuta divem doslovného znění!_

_Z lesů vál černý vzduch.  
Leč nekonec třpytu —  
jediným božím trhnutím  
otevřen náhle západ až na živé maso!_

_Rána až ke Hřebči.  
K spatření v dílně pila, pravý úhel,  
linkovací šňůra po otci._

_Klečíš v tom ohni,  
hladíš ho po řežavém,     po zlatě a po krvi._

_Slzy hráchy,     ohlídla ses od oharků  
po mně:_

_„Buší mu srdíčko.“_

3

_Do koho jsi to vstala?_

_Do koho usínala?_

_Žár padl hlavou do bitého skla,  
někdo si teatrálně oprašuje kolena,  
aniž klečel._

_A celé modré zahradnictví.  
Nov, teprv tužtičkou,     šmiká ti srpem růže._

_Skvost přítomnosti!  
Snad právě určuješ nové světové strany.  
A snad ses jenom z výšky políbila u prsou,_

_jak se sám od sebe potichu poltí  
boží dvorec na zip._

_Jde k tobě od stájových jeslí do soumraku  
kůň,_

_(Středohoří mé… hořem hoříme!)_

_A zrovna v tom nejkrásnějším!_

4

_Jsi z teskné hlavy_

_Na Žalým     na té kalvárii zdejší  
strmí strach o tebe,  
bledý     jak andaluský palác._

_Jsi náběr sukně     Jedním tahem sníh  
V koruně srázem stozelenej rámus,  
čajových svíček po vrch strom._

_A had i s korunkou šourá se do něčího  
ráje._

_A sháňka po lidech jde z pusta do prázdna,  
mají ji za blázna…_

_v podzemí školy muži na nářadí._

_Bože,     tak chudé divadlo!  
A samá královská role._

_Pláň dětsky rozmrkaná v citrónovém světle.  
Něco nám začli hrát,     co nikdo neslyší.  
Mží… Tančís pána.  
Tančím paní._

_Jsi moje žádné smilování_

_A Bůh tu nejvyšší._

_Být! A zas všecko nevědět:  
kde začíná růže, kde zběsilost, kde hřích…  
Jako na začátku._

_To se ještě psaly dopisy.  
To si ještě lidi psali, že jsou raněni  
na smrt,_

_a mysleli tím lásku._

5

_Utíkáš mi._

_Utíkám ti.  
Snad z té prosté bázně, že se splaší  
hlavy.  
Že tu nikde konec Staré Boleslavi._

_Včelaři vyhlížejí královny._

_A někde stranou tušit řadu pokojů, kde se  
každé slovo nevěřícně nese:  
„Polož tu cukřenku!“  
„Samotnýmu nejlíp!“  
„Nikdo se tě neprosil…“_

_na jitřní straně, v půli hor  
hranatá hmota mhy jak Maratova vana._

_Bodový reflektor se kácí v bazénu —_

_slyším tě plakat zlostí:_

_že nic tu do nebe.  
jen úzkost o sebe.  
jenom ta hra…     a nic už za ní,  
o co si potmě ještě hrát._

_Jsi moje žádné slitování_

_Darmo tě okřikám,     otloukám na sto vrat…_

_Jen dole v síni,  
v tom kulatém zrcadle  
vyvstane semtam šejdrem něčí dech_

_jako korálový ostrov._

_Vyvstane, utone,     jak dáno ostrovům._

_A nikde živá duše._
