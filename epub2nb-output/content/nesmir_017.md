---
title: Jesenino
contentType: prose
---

_V ryšavém faldu stráně dva tři havrani,_

            _v tvé dece ke krku  
            bolavý záhyb klíční kosti._

_Mhy polykají slzy.  
A nebe plné maleb nástropních —_

            _z šampaňských růží na pláži  
            se práší._

_Bělostným torzem lesa   sami dva  
jdou  
            moji rodiče, drží se za ruce_

            _a zem je samá podlitina,  
hnije ovoce…_

_houslistka v patře zámku špehuje  
držení ruky._

_Pachuť si otřela svůj starý obličej._

            _A prší!  
            Liják splách v běhu něčí_

_veselku —  
            bělost nevěsty by se dala ždímat!_

            _(Bože,   skoro  
nahá, teď asi odpřísáhne věrnost!)_

_Mhy polykají slzy.   Pontón andělíčky._

            _Basso comico,  
            mám na tom mále křížem_

_těžítko.  
            Aby to nelítalo. Aby to nevzal vítr._

            _V tvé dece ke krku obě dvě ruce  
            kdesi převysoko._
